<!-- START_METADATA
---
title: Partner terms
sidebar_position: 85
pagination_next: null
pagination_prev: null
---
END_METADATA -->

# Partner Terms

<!-- START_COMMENT -->

ℹ️ Please use the new documentation:
[Vipps Technical Documentation](https://vippsas.github.io/vipps-developer-docs/docs/vipps-partner/partner-terms).

<!-- END_COMMENT -->

## Legal terms (in Norwegian)

### VILKÅR FOR PARTNERE

Vilkårene regulerer forpliktelser i forbindelse med Partners
distribusjon, klargjøring, installering og integrering for bruk av
Vipps' («Selskapets») produkter («Produktene») til relevante målgrupper
og potensielle Brukersteder.  

#### 1. DEFINISJONER

**Selskapet: Vipps AS org. nr 918 713 867.**  Vipps er et
norskregistrert betalingsforetak med konsesjon fra Finansdepartementet.
Selskapet tilbyr et bredt spekter av betalings- og
registreringstjenester, og er underlagt tilsyn fra Finanstilsynet i
henhold til finansforetaksloven §2-10.

**Brukersted:** Juridisk person, registrert i Enhetsregisteret eller
tilsvarende offentlig register innenfor EØS-området som benytter
Selskapets Produkter levert gjennom Partner.

**Partner:** Juridisk person, registrert i Enhetsregisteret eller
tilsvarende offentlig register innenfor EØS-området som tilbyr
klargjøring, installering og integrering av Selskapets Produkter levert
til Brukerstedet.

#### 2. PARTNERS FORPLIKTELSER

1. Partner skal ha gjennomgått [API checklist på
    github](https://vippsas.github.io/vipps-developer-docs/docs/vipps-partner#finishing-the-integration-and-going-live).

2. Partner får en begrenset, ikke-eksklusiv og gjenkallelig rett til å
    markedsføre og formidle Produktene i sin virksomhet i forbindelse
    med klargjøring, installering og integrering for brukersteder. Denne
    retten kan ikke overføres til andre.

3. Partner skal ved varsling om endringer i Selskapets API som medfører
    at Partner må gjøre endringer på sin side, gjennomføre disse innen
    de tidsfrister som settes for produksjonsdato og gjennomføring av
    endring.  

4. Partner skal ikke distribuere eller tilrettelegge Vipps for
    Brukersteder som tilbyr «Ikke tillatte betalinger» i henhold
    til [Selskapets gjeldende vilkår for bedrifter, lag og
    foreninger](https://www.vipps.no/vilkar/vilkar-bedrift/).
    Tilsvarende skal ikke Partner i henhold til tilsvarende vilkår legge
    til rette for at Vipps Logg inn brukes dersom det av lov eller
    praksis følger et høyt krav til sikkerhet og trygghet på at rett
    fysisk person logger inn eller register seg.

5. Brukersteder som driver forretningen i strid med norsk lovgivning,
    foretar salg av varer eller produkter som er forbudt, eller ikke
    blir godkjent i Selskapets kontrollrutiner i henhold til
    brukerstedsvilkårene kan ikke benytte Produktene. Partner har et
    selvstendig ansvar for å vurdere om Brukersteder som ønsker å
    bruke Produktene oppfyller Selskapets vilkår.  Selskapet kan avvise
    brukersteder eller stanse bruk av Produktene iht vilkårene.

6. Partner skal informere Brukersteder om de særskilte vilkår i
    brukerstedsavtale for netthandel og fjernsalg hvor kunden ikke er
    til stede og særskilte vilkår hvor sluttkunden er fysisk til stede
    (Vipps i kasse).

7. Partner skal til enhver tid bruke Selskapets designmanual for å
    presentere logo, farge, design typografi og billedbruk slik at den
    visuelle identiteten, formidling og merkevareopplevelse blir
    tydelig. Den til enhver tid gjeldende designmanual gjøres
    tilgjengelig for Partner via Selskapets nettsider.

8. Selskapets merkevarer skal fremstå som en
    selvstendig(e) merkevare(r). Dette innebærer at Partner kan
    presentere Selskapet sammen med sin egen merkevare, men ikke som
    om Selskapets merkevare(r) er Partners egen merkevare.

9. Partner skal be om godkjennelse av Selskapet dersom Partner
    utarbeider eget materiell eller kommunikasjonsuttak som inkluderer
    Selskapets merkevare.

10. Partner skal ikke gjennomføre betalinger med opprinnelse i salg
    eller aktiviteter som tilbys av et Brukersted eller annen
    tredjepart.

11. Partner skal holde Selskapet løpende orientert om reklamasjoner på
    Produktene, og uten ugrunnet opphold orientere Selskapet dersom det
    skjer en uventet økning i antall reklamasjoner.

12. Partner skal legge til rette for at Brukerstedene skal kunne benytte
    Produktene, bidra til distribusjon av disse og håndtere deler av
    relasjonen til Brukerstedet, inkludert førstelinje support og
    oppfølging av Produktene.

Dersom Partner ikke overholder ovennevnte forpliktelser kan Selskapet
innskrenke muligheten for Partners distribusjon, klargjøring,
installering og integrering for bruk av Produktene.

#### 3. NÆRMERE BESKRIVELSE AV PARTNERS PLIKTER

Partner kan være en **plattformpartner** eller en
**integrasjonspartner**. Definisjonen av disse finnes i
[Dokumentasjonen](https://vippsas.github.io/vipps-developer-docs/docs/vipps-partner/#partner-types).

Produktene gjelder alle tilgjengelige i Vipps produkt porteføljen.
Nærmere informasjon om Produktene er tilgjengelige på Selskapets
nettside. Selskapets API finnes i
[Dokumentasjonen](https://vippsas.github.io/vipps-developer-docs/docs/APIs).

Partner kan implementere støtte for ett eller flere av Produktene basert
på de plugins/moduler eller API som Selskapet har gjort tilgjengelig.
Selskapets API og plugins/moduler med tilhørende dokumentasjonen er
Selskapets eiendom også etter integrasjonen, og Selskapet kan fritt
endre disse. Endringer varsles Partner skriftlig eller via Selskapets
nettsider.

#### 4. INTEGRASJON

Partner plikter å integrere Produktene i samsvar med de krav og
retningslinjer Selskapet gir samt den tekniske
[Dokumentasjonen](https://vippsas.github.io/vipps-developer-docs/docs/vipps-partner)
Integrasjonen er først ferdig og klar til å gå "live" når Partner har
gjennomført stegene beskrevet i
[Dokumentasjonen](https://vippsas.github.io/vipps-developer-docs/docs/vipps-partner).
Partner har ansvaret for at Produktene integreres og konfigureres
optimalt hos Brukerstedene. Kostnader knyttet til Partners leveranse
avtales direkte mellom Partner og Brukersted.
Partner plikter å bruke [Vipps Partner
API](https://vippsas.github.io/vipps-developer-docs/docs/APIs/partner-api)
når det er behov for å hente informasjon om et Brukersted eller en
salgsenhet.  
Partner plikter å abonnere på Vipps' tekniske nyhetsbrev til utviklere,
tilgjengelig på [Vipps' nettsted for teknisk
dokumentasjon](https://vippsas.github.io/vipps-developer-docs/docs/vipps-partner).

#### 5. PARTNERNØKLER

Partnere som leverer komplette løsninger til sine brukersteder kan bruke
partnernøkler. Partner får dermed ett sett med API-nøkler til Vipps'
APIer som fungerer for alle sine brukersteder, og det er dermed ikke
nødvendig med individuelle API-nøkler for hvert
brukersted. Partnernøkler kan anvendes til å foreta API-kall på vegne av
Partners brukersteder (dvs. salgsenhetene som er tilknyttet den enkelte
partner). Partner bruker sin egen "client_id" og "client_secret", og
spesifiserer hvilket brukersted det gjelder ved å bruke brukerstedets
MSN (merchant serial number).  

Partner kan ikke bruke partnernøkler til andre formål enn det som er
beskrevet i
[Dokumentasjonen](https://vippsas.github.io/vipps-developer-docs/docs/vipps-partner/partner-keys/).
Partner er selv ansvarlig for å sikre at partnernøklene ikke blir
publisert eller delt med uautoriserte personer eller med Brukersteder.
Manglende sikring av partnernøkler øker sannsynligheten for svindel og
andre potensielle tap for Partner og Partners brukersteder. Manglende
sikring eller misbruk anses som et brudd på denne avtalen. Selskapet er
ikke ansvarlig for tap som følger av manglende sikring av API-nøkler.

Partner skal kontakte Selskapet umiddelbart dersom man blir oppmerksom
på uautorisert bruk av partnernøklene eller andre brudd på
sikkerheten.

Detaljert informasjon om partnernøkler fremkommer av den til enhver tid
gjeldende tekniske
[Dokumentasjonen](https://vippsas.github.io/vipps-developer-docs/docs/vipps-partner/partner-keys/).  

#### 6. KRAV TIL FORVALTNING AV INTEGRASJON

Teknisk dokumentasjon for Partner er tilgjengelig på [Vipps' nettsted
for teknisk
dokumentasjon](https://vippsas.github.io/vipps-developer-docs/docs/vipps-partner)
under partnersiden.  

1. **Monitorering og retting av feil**

    Partner plikter å monitorere sin bruk av Vipps API-er, inkludert
    registrering av eventuelle feilmeldinger fra API-et. Dersom Selskapet
    oppdager feil bruk av API-ene må Partner rette feilene senest 30 dager
    etter skriftlig varsel. Hvis feilene ikke er rettet etter 30 dagers
    varsel forbeholder Selskapet seg retten til å avslutte partnerforholdet
    med umiddelbar virkning.

2. **Utfasing og endringer av API**

    Dersom Partner ikke oppdaterer sitt system som anvist av Selskapet,
    garanterer ikke Selskapet for at Produktene fungerer. Ved utfasing av et
    API vil forrige versjon fungere i en periode som beskrevet i "Vipps API
    Lifecycle". Samme sted er det dokumentert hva som er \"breaking change\"
    og hva som ikke er det.  

    Plugins/moduler/integrasjoner som en Partner har utviklet basert på
    Selskapets API slutter å fungere når det aktuelle API fases ut eller det
    gjøres vesentlige endringer.  

3. **Generelt om Plugin for Integrasjonspartnere**

    Selskapet vil løpende vurdere hvilke plattformer det tilbys
    plugins/moduler for og når det anses formålstjenlig å iverksette
    nødvendig arbeid for å etablere offisielle plugins/moduler for en
    plattform. Selskapet vil informere Partner når ny offisiell plugin
    gjøres tilgjengelig. Partnere og Brukersteder oppfordres til å ta i bruk
    offisiell plugin/modul når Selskapet tilbyr dette.

4. **Selskapets plugin**

    Selskapet er kun ansvarlig for løpende vedlikehold og oppgraderinger av
    Selskapets egne plugins/moduler. Gjeldene oversikt over Selskapets
    offisielle plugins moduler finnes
    [her](https://vippsas.github.io/vipps-developer-docs/docs/vipps-plugins).
    Selskapet vil løpende informere Partner om endringer i eksisterende
    plugins/moduler. Endringer som medfører at Brukerstedet må gjøre
    endringer på sin side, vil varsles til både Partner og Brukerstedet
    samtidig, sammen med planlagt produksjonsdato for ny versjon.  

    Partner plikter å oppgradere til nyeste versjon av plugins og moduler
    senest 60 dager etter at de er gjort tilgjengelige. Dersom Brukerstedet
    velger å ikke oppdatere sitt system som anvist av Selskapet, garanterer
    ikke Selskapet for at Produktene fungerer.  

5. **Partners plugin(s)**

    Partner som har utviklet egne plugins/moduler/integrasjoner skal løpende
    videreutvikle disse i henhold til de mulighetene og forbedringene som
    gjøres tilgjengelig i Selskapets API jf punkt 4.1. Ved større endringer
    i Produktene, f.eks. ved at et API fases ut og/eller plugins/moduler
    lanseres, oppfordres Partner til å anbefale Brukerstedene å gå over til
    Selskapets offisielle plugins, hvis slike finnes.

#### 7. ONBOARDING AV BRUKERSTED

Partner skal bruke en av Selskapets prefererte metoder for å onboarde
brukersteder som beskrevet på [Vipps' nettsted for teknisk
dokumentasjon](https://vippsas.github.io/vipps-developer-docs/docs/vipps-partner).

#### 8. SUPPORT BRUKERSTED

1. **Partners ansvar**

    - Partner skal være kontaktpunkt for mottak av henvendelser fra
    Partners Brukersteder (1. linje support).
    - Dersom Partner ikke kan besvare henvendelsen skal Partner benytte
    Selskapets supportressurser (2. linje support).
    - Partner bør ikke henvise kunder videre til Selskapet, men
    fortrinnsvis kontakte Selskapet på vegne av Brukerstedet.
    - Mottar Partner henvendelser som kan innebære omdømmerisiko og/eller
    negativ medieomtale for Selskapet, skal Selskapet varsles
    umiddelbart.

2. **Selskapets ansvar**

    - Selskapet skal gjøre nødvendig Dokumentasjon tilgjengelig for
    Partner og deres Brukersteder. Dokumentasjonen hentes fra Selskapets
    nettsider.
    - Selskapet skal videre sørge for at Partner får tilgang til 2. linje
    support, slik at Partner kan gi teknisk støtte og support til sine
    Brukersteder.
    - Ved behov for utvidet support fra Selskapet overfor Partner, eller
    Partners Brukersteder, utover det som tilbys vederlagsfritt via 2.
    linje support, inngås separat avtale mellom Partene.

#### 9. TILGJENGELIGHET

Ved planlagt nedetid utover vedlikeholdsvindu som er definert i
Dokumentasjonen eller Brukerstedsvilkårene, informerer Selskapet Partner
i henhold til etablerte rutiner i rimelig tid før Selskapets API vil
være utilgjengelig. Nedetid som følge av nødvendige sikkerhetstiltak
gjennomføres umiddelbart, med informasjon til Partner så snart som
mulig.  
Ved uforutsett driftsavbrudd/nedetid i Selskapets API, skal Selskapet
informere Partner så snart som mulig. Selskapets skal, om mulig, gi
informasjon om når situasjonen forventes å være rettet.  
Selskapet skal i perioder med driftsavbrudd gjøre informasjon om status
tilgjengelig for Partner på [offisiell
nettside](http://vipps.statuspage.io/).

#### 10. OPPSIGELSE

Partner kan si opp Avtalen med tre (3) måneders skriftlig varsel.
Selskapet kan si opp Avtalen med seks (6) måneders skriftlig varsel. Ved
vesentlig mislighold fra en Part kan den annen Part heve Avtalen med
umiddelbar virkning.

#### 11. VIRKNINGER AV OPPHØR

1. **Forholdet til Brukersted**

    Ved opphør av Avtalen skal Partner i samarbeid med Selskapet gi
    Brukerstedene informasjon om opphør av Avtalen, hvilken betydning
    dette har for Brukerstedet, og hva Brukerstedet skal gjøre for å
    kunne fortsette å benytte Produktene. Om nødvendig kan Selskapet
    varsle Brukerstedene direkte.  

2. **Markedsføringsmateriell**

    Etter opphør av Avtalen skal Partner ikke fremstå som Partner av
    Selskapet. Dette innebærer blant annet at Partner skal fjerne alle
    referanser til Selskapet og/eller Selskapets varemerke fra sine
    digitale flater, fra markedsføringsmateriale og for øvrig fjerne
    alle henvisninger til Selskapet.  

#### 12. ENDRINGER

Selskapet forbeholder seg retten til å endre disse vilkårene med 3
måneders varsel.

#### 13. PERSONOPPLYSNINGER

Personopplysninger skal behandles i samsvar med personvernlovgivningen
og i henhold til krav og vilkår i Partenes konsesjoner.  Hver av Partene
er behandlingsansvarlig for sin behandling av personopplysninger i
forbindelse med Avtalen.  Dersom en av Partene skal behandle
personopplysninger på vegne av den annen Part, skal Partene inngå en
særskilt databehandleravtale.

#### 14. KONFIDENSIALITET

Hver Part skal overholde taushetsplikt og ikke avsløre for tredjemann
konfidensiell informasjon som Parten har fått fra den andre Parten i
forbindelse med Avtalen. Konfidensiell informasjon skal kun benyttes til
oppfyllelse av Partens forpliktelser etter Avtalen. Partene skal pålegge
ansatte og medhjelpere taushetsplikt som dekker kravene til
taushetsplikt i Avtalen.

#### 15. ANSVAR OG ERSTATNING

Dersom en av Partene misligholder Avtalen kan den annen Part kreve
erstatning for direkte tap etter alminnelig erstatningsrettslige regler.
Indirekte tap dekkes ikke. Som indirekte tap regnes for eksempel tap av
data, tap av omsetning og andre følgetap.

#### 16. LOVVALG OG TVISTELØSNING

Avtalen er underlagt norsk rett. Enhver tvist som springer ut av Avtalen
skal om mulig løses ved forhandlinger mellom Partene.  Dersom
forhandlingene ikke fører frem avgjøres saken ved ordinær
domstolsbehandling. Oslo er verneting.
